# Avtalevilkår for bruk av Digipost for privatpersoner

Vilkårene nedenfor omhandler hvilke rettigheter og plikter du har som bruker av Digipost, og ved å akseptere vilkårene gir du også tillatelse til behandling av personopplysninger. Du må derfor gjennomgå vilkårene grundig og vurdere om du aksepterer disse før du begynner å benytte Digipost.

Nedenfor følger vilkår som gjelder for bruk av Digipost («Vilkårene»), en tjeneste fra Posten Norge AS («Posten»), org. nr. 984 661 185. Vilkårene anses som lest, forstått og akseptert av den fysiske person som skal bruke Digipost («Brukeren»), ved at Brukeren krysser av for «Jeg godtar vilkårene for Digipost», klikker på knappen merket «Registrer deg med BankID» eller «Registrer deg med Buypass» og tar Digipost i bruk. Dersom Brukeren har spørsmål til Vilkårene eller deres anvendelse for Brukeren, må Brukeren kontakte Posten på e-post kundeservice@digipost.no og avvente Postens svar før vilkårene aksepteres og Digipost tas i bruk.

Brukeren må ha fylt 15 år for å kunne registrere seg og ta i bruk Digipost.

Vilkårene gjelder Brukerens bruk av Digipost for rent personlige eller andre private formål. For offentlige myndigheter, virksomheter (inkludert enkeltpersonforetak), organisasjoner og andre som benytter Digipost for annet enn rent personlige eller andre private formål, gjelder Kundevilkår for Digipost - Bedrift. Brukeren må for å kunne benytte Digipost for slike formål, inkludert utsendelse av fakturaer og markedsføringshenvendelser i næringsvirksomhet mv., ha registrert seg som bedriftskunde. Brukeren anbefales å skrive ut Vilkårene og lagre disse, sammen med kvittering for aksept av tjenesten.

## 1 OM DIGIPOST

Digipost gir adgang til å sende, motta, signere og arkivere informasjon og data («Meddelelser») i elektronisk form fra registrerte brukere av tjenesten (eksempelvis offentlige myndigheter, virksomheter, organisasjoner og privatpersoner). Før Brukeren får tilgang til Digipost, vil følgende opplysninger bli innsamlet i registreringsprosessen:

* Navn
* Fødselsnummer
* Adresse
* E-postadresse
* Mobiltelefonnummer

Meddelelser via Digipost er basert på sikker identifisering av sender, mottaker og deres fysiske postadresser. Det er derfor nødvendig at Brukeren gir riktige opplysninger for å oppfylle avtaleforholdet etter disse Vilkårene.

Digipost omfatter også flere valgfrie tilleggstjenester. Disse Vilkårene gjelder også for tilleggstjenestene med mindre annet følger av avtalegrunnlaget for den enkelte tilleggstjeneste.

## 2 PRIS- OG FAKTURERINGSBESTEMMELSER

Det er gratis å opprette konto i Digipost, samt å motta og arkivere brev og kvitteringer. Brukeren har en gitt mengde gratis lagringsplass og muligheten til å sende et gitt antall gratis brev per måned. Informasjon om gjeldende lagringsplass og antall brev er tilgjengelig på www.digipost.no.

Dersom Brukeren tar i bruk betalbare tjenester i Digipost, skal betaling skje med bank- og kredittkort, herunder MasterCard og Visa, gjennom en sikker betalingstjeneste fra tiltrodd tredjepart. Brukeren må legge inn nødvendig kortinformasjon og informasjonen blir lagret hos tiltrodd tredjepart for å forenkle fremtidige betalinger.

Brukeren aksepterer ved å legge inn gyldig kortinformasjon at Digipost kan belaste bankkortet/kontoen for alle kjøp i Digipost og at beløpet for abonnementstjenester kan trekkes automatisk ved kommende forfall. Brukeren forplikter seg til at kortet som legges inn er gyldig, at vedkommende kan disponere dette, og at det har tilstrekkelig dekning ved fremtidige forfall. Beløpet som belastes kontoen følger den til enhver tid gjeldende prisliste med tillegg av lovbestemt merverdiavgift på betalingstidspunktet.

## 3 TJENESTENIVÅ

Det er en målsetning at Digipost skal være tilgjengelig for kunder og brukere 24 timer i døgnet, 7 dager i uken. Posten kan innstille tjenesten i tilfelle teknisk feil, oppgradering av programvare, vedlikehold av systemet, endringer, strømbrudd eller lignende forhold.

Såfremt Posten er klar over at tjenesten vil bli innstilt, skal Posten varsle Brukeren om dette i rimelig tid før tjenesten innstilles. Dersom innstillingen av tjenesten ikke er kjent på forhånd, skal Posten varsle Brukeren så snart det er mulig.

Posten er ikke forpliktet til å varsle Brukeren om innstilling av tjenesten som antas ikke å ha betydning for Brukeren.

Varsel kan være i form av en melding som sendes til den e-postadresse som Brukeren har oppgitt ved registrering, til Brukerens Digipost-postkasse og/eller på www.digipost.no.

Meddelelser gjennom Digipost vil behandles fortløpende og meddelelsene vil være tilgjengelig for mottaker i henhold til avtale med avsender, normalt omgående etter avsending. Forsendelsestiden vil imidlertid kunne variere, og ved stort antall samtidige oppgaver eller store oppgaver vil forsendelsestiden kunne øke.

## 4 BRUKERENS BRUK AV DIGIPOST

### 4.1 Generelt

Brukeren skal kun benytte Digipost som beskrevet i disse Vilkårene.

Brukeren kan logge seg på Digipost med BankID utstedt av hvilken som helst bank i Norge, eller annet tilsvarende sikkerhetsinstrument godkjent av Posten. Passord/kode generert fra slikt sikkerhetsinstrument er Brukerens signatur ved bruk av Digipost. Det vil bli lagt til grunn at det er Brukeren som har benyttet seg av den enkelte tjeneste på Digipost der hvor korrekt passord er benyttet. Det samme gjelder dersom Brukeren har gitt andre tilgang gjennom delingsfunksjonaliteten i Digipost.

Sikkerhetsløsningene er beskyttet av et passord/kode og er personlig. Brukeren er selv ansvarlig for bruken. Det er derfor svært viktig at det brukes et unikt passord/kode og at det aldri oppgis eller skrives ned slik at uvedkommende kan utgi seg for å være Brukeren overfor Digipost. Passordet skal endres i samsvar med det som til enhver tid angis som krav til sikkerhetsløsningen.

Brukeren er selv ansvarlig for tap som følge av at Brukeren har gitt sin Digipost-informasjon til andre eller at andre har fått slik tilgang som følge av bruk av delingsfunksjonaliteten i Digipost eller som følge av andre forhold på Brukerens side.

Brukeren forplikter seg til ikke å foreta ulovlig inntrengning i dataressurser som Digipost gir tilgang til eller på annen måte uberettiget å tilegne seg data eller informasjon. Det samme gjelder andre forsøk på å bryte sikkerheten eller unødvendig forstyrre andres bruk av Digipost. Dersom Brukeren får uforvarende tilgang til andre brukeres eller kunders data i Digipost, plikter Brukeren umiddelbart å varsle Posten skriftlig om tilfellet og slette eventuelle data som Brukeren har mottatt.

Posten overvåker ikke innholdet i Meddelelser som sendes til, mottas eller arkiveres i Digipost-postkassen, og er således ikke ansvarlig for Meddelelsenes innhold og form, samt innhold i eventuelle lenker. Posten er heller ikke ansvarlig for feil, mangler og/eller uønskede egenskaper ved aktuelle data, filvedlegg, lenker mv.

Nødvendige personlige opplysninger som Digipost har om Brukeren skal til enhver tid være oppdatert. Brukeren skal selv varsle om endring av e-postadresse, kredittkortinformasjon og andre forhold av betydning for bruk av Digipost ved å logge inn på www.digipost.no og endre dette under personlige innstillinger.

Dersom Brukeren oppdager feil, mangler, uregelmessigheter eller annet som kan være av betydning for Posten som leverandør av Digipost, skal Brukeren varsle Posten om dette.

### 4.2 Sending av Meddelelser

Brukeren plikter å identifisere eller merke Meddelelser på den måten som Posten til enhver tid krever.

Brukeren må for å kunne benytte Digipost for utsendelse av fakturaer og markedsføringshenvendelser i næringsvirksomhet mv., ha registrert seg som bedriftskunde.

### 4.3 Mottak og arkivering av Meddelelser

Brukeren gir tillatelse til at alle potensielle avsendere, inkludert offentlige myndigheter, virksomheter, organisasjoner og privatpersoner, kan benytte Digipost for kommunikasjon med Brukeren. Når Brukeren er registrert, kan alle avsendere sende Brukeren digital post, blant annet fakturaer, helsepapirer, forsikringsavtaler og brev fra offentlige etater, uavhengig av tidligere samtykker til elektronisk kommunikasjon. Avsendere kan velge å kun sende Brukeren brev i Digipost. Dette betyr at Brukeren ikke mottar brevene på papir. Brukeren er inneforstått med og aksepterer at Digipost, når avsender benytter tjenesten, erstatter tilsvarende kommunikasjon med avsender via ordinær post til Brukerens fysiske postkasse/postboks.

Brukeren er videre selv ansvarlig for å ha løpende oversikt over nye Meddelelser som mottas i Brukerens Digipost-postkasse. Brukeren har mulighet til å arkivere Meddelelser i Digipost. Meddelelser som Brukeren sletter i Digipost vil være utilgjengelige for Brukeren umiddelbart etter at Brukeren har bekreftet at Meddelelsen skal slettes.

Avsendere av Meddelelser i Digipost kan be om varsel om at Meddelelser er åpnet av Brukeren. Slike Meddelelser vil være merket spesielt.

Brukere av Elektronisk Kvittering vil ikke varsles ved mottak av nye kvitteringer.

### 4.4 Digital signering av dokumenter

Brukeren vil kunne motta dokumenter i Digipost som skal signeres digitalt. Brukeren kan signere slike dokumenter digitalt ved bruk av en allerede utstedt e-ID (Bank ID utstedt av hvilken som helst bank i Norge, eller annet tilsvarende sikkerhetsinstrument godkjent av Posten). Listen over tilgjengelige e-ID-er som benyttes vil kunne endre seg. Inntil dokumentet er signert vil det være virksomheten som har sendt dokumentet til brukeren som er behandlingsansvarlig for dokumentet. Etter signering får brukeren en kopi av det signerte dokumentet i sin digitale postkasse i Digipost.


## 5 POSTENS PLIKTER OG RETTIGHETER

Posten er ansvarlig for utføring av de oppdrag som Brukeren iverksetter i henhold til disse Vilkårene.

Postens ansvar omfatter ikke feil, mangler eller driftsforstyrrelser knyttet til utstyr, programvare, tilgang til eller overføring over Internett eller Brukerens valgte autentiseringsløsning (BankID utstedt av hvilken som helst bank i Norge, eller annet tilsvarende sikkerhetsinstrument godkjent av Posten).

Posten overvåker ikke innholdet i Meddelelser som sendes til, mottas eller arkiveres i Digipost-postkassen, og er således ikke ansvarlig for Meddelelsenes innhold og form, samt innhold i eventuelle lenker.

Dersom Posten blir kjent med at Meddelelser i Digipost er feilsendt, eller er i strid med lov, forskrift eller myndighetsavgjørelse eller på annet vis etter Postens vurdering innebærer misbruk av Digipost, kan Posten slette disse. Nevnte gjelder også Meddelelser som allerede er levert til brukeres Digipost-postkasse.

Posten har anledning til å sende Meddelelser til Brukeren vedrørende nye muligheter, driftsinformasjon og annen informasjon knyttet til Digipost.

## 6 ENDRINGER

Vilkårene, herunder priser, kan endres med én måneds skriftlig varsel til Brukeren som sendes på den e-postadresse som Brukeren har oppgitt ved registrering og/eller til Brukerens Digipost-postkasse. Tilsvarende gjelder dersom Posten foretar vesentlige innskrenkinger i Digipost sitt bruksområde. Endringer kan likevel gjennomføres uten forutgående varsel dersom endringen etter Postens oppfatning er til Brukerens fordel eller er av mindre betydning. Posten skal likevel informere Brukeren om endringen gjennom melding til Brukerens registrerte e-postadresse, Digipost-postkasse og/eller i forbindelse med Brukerens neste pålogging til Digipost, med mindre endringen åpenbart er uvesentlig.

Dersom bruksområde i Digipost utvides med nye funksjoner kan Brukeren bli nødt til å bekrefte disse særskilt. Informasjon om nye funksjoner vil løpende oppdateres på www.digipost.no og/eller gjennom utsendelse av melding til Brukerens Digipost-postkasse.

## 7 TAUSHETSPLIKT

Partene, deres personale og andre som måtte handle på partenes vegne, har taushetsplikt om Digipost og alle forhold partene blir kjent med i forbindelse med ved bruk av Digipost, herunder forhold som berører den annen parts forretningsmessige forhold samt data og informasjon benyttet i Digipost.

Partene plikter å ta de forholdsregler som er nødvendige for å sikre at materiale eller opplysninger ikke blir brukt til andre formål enn gjennomføring av avtaleforholdet etter disse Vilkårene eller gjort kjent for andre i strid med dette punkt. Ansatte eller andre som fratrer sin tjeneste hos Posten skal pålegges taushet om forhold som nevnt ovenfor også etter fratredelsen.

Taushetsplikten gjelder også etter at avtaleforholdet etter disse Vilkårene er opphørt.

Taushetsplikten gjelder ikke når det er plikt til å gi materiale eller opplysninger i henhold til lov, forskrift eller myndighetsavgjørelse.

## 8 BEHANDLING AV PERSONOPPLYSNINGER OG MARKEDSFØRING

Posten vil behandle personopplysninger som følge at Brukeren benytter Digipost og vil ved all behandling av personopplysninger følge bestemmelsene i personopplysningsloven av 14. april 2000 nr 31 med forskrifter. Behandlingsansvarlig er Posten Norge AS, Postboks 1500 Sentrum, 0001 Oslo.

### 8.1 Samtykke og behandlingsgrunnlag

Ved bruk av Digipost vil det bli behandlet personopplysninger om Brukeren. Med personopplysninger menes opplysninger og vurderinger som kan knyttes til en enkeltperson. Hvilke opplysninger som behandles, er inntatt i punkt 8.2 nedenfor. Med behandling menes enhver bruk av personopplysninger, som f.eks. innsamling, registrering, sammenstilling, lagring og utlevering eller en kombinasjon av slike bruksmåter.

Personopplysninger i Digipost vil bli behandlet for å oppfylle rettigheter og plikter etter disse Vilkårene, se bl.a. punkt 4.3, jf. personopplysningsloven § 8 a). I tillegg vil personopplysningene bli benyttet blant annet for å forbedre Digipost og rette henvendelser til Brukeren, jf. personopplysningsloven § 8 f). Brukeren samtykker med dette til behandling av samtlige personopplysninger som er omhandlet under punkt 8.2 nedenfor.

Posten vil sende Meddelelser til Brukeren blant annet om ny funksjonalitet, driftsinformasjon og annen informasjon knyttet til Digipost. Brukeren gir Posten tillatelse til å benytte den e-postadresse som Brukeren har oppgitt til samme formål. Posten kan rette markedsføringshenvendelser til Brukeren i Digipost og oppgitt e-postadresse dersom Brukeren har samtykket til dette. Brukeren kan reservere seg mot markedsføringshenvendelser fra Posten, ved å endre innstillinger for dette i Digipost.

Brukerne kan stenge for andre brukeres og kunders søk etter Brukerens adresse i Digipost ved å endre innstillingene for dette i Digipost.

Brukeren er selv ansvarlig for at riktig e-postadresse og telefonnummer er lagret i Digipost og å opplyse om endringer på angitt måte, såfremt Brukeren ønsker å motta varsel per e-post og/ eller sms (avhengig av hva som tilbys av Digipost) om Meddelelser mottatt i Brukerens Digipost-postkasse.

### 8.2 Personopplysninger som behandles

Det samles inn informasjon om Brukeren og kunder i forbindelse med opprettelse av bruker/ konto i Digipost og videre bruk av Digipost. Følgende personopplysninger samles inn og behandles om Brukeren og kunder:

* Navn
* Kontaktinformasjon: Adresse,telefonnummer,e-postadresse
* Fødselsnummer
* Profilinformasjon: Alder, kjønn og annen informasjon Brukeren eller kunden velger å gjøre tilgjengelig
* Elektronisk identifikasjon (IP-adresse, cookies)
* Informasjon om Brukerens bruk av Digipost-løsningen, herunder pålogging og handlinger Brukeren utfører i løsningen
* Adresseliste
* Kredittkort- og annen betalingsinformasjon i tilfeller hvor dette er nødvendig

For mer informasjon om vår bruk av cookies vises det til Digiposts hjelpeside om cookies.

Alle opplysninger som er innhentet fra Brukeren, vil være tilgjengelige for Brukeren via Digipost-kontoen, og kan rettes av Brukeren via Digipost-kontoen eller Postens tjeneste for adresseendring. Det tas forbehold om at enkelte endringer kan kreve godkjenning før de aktiveres i Digipost.

Personopplysninger som er nødvendige for bruk av Digipost oppbevares så lenge Brukeren har Digipost-konto og så lenge det er nødvendig for oppfølging av kundeforholdet. Logger over Brukerens bruk av Digipost lagres i maksimalt 2 år hvorpå de slettes.

I tillegg samles det inn opplysninger som ikke kan knyttes til Brukeren og som kun benyttes til utarbeiding av generell statistikk, samt til forbedring av Digipost. Dette er informasjon om:

* Nettleser (browser) og innstillinger på denne
* Operativsystem
* Skjermoppløsning og antall farger på skjermen
* Internettforbindelse
* Besøkte sider på Digipost og tidspunkt for besøk
* Hvilken side Brukeren eller kunden kommer til Digipost fra

For å logge på og benytte Digipost er det forutsetning at cookies aksepteres. Cookies er små tekstfiler som lagres i brukerutstyret i forbindelse med bruk av internettjenester. Digipost benytter også cookies for innsamling av statistikk. Det foretas ingen identifisering av den enkelte bruker som person i forbindelse med anvendelse av cookies. Digipost vil også kunne benytte tilsvarende teknologi som cookies samt annen teknologi som vil dekke samme funksjoner som cookies i fremtiden. For mer informasjon om vår bruk av cookies vises det til vår hjemmeside digipost.no.

Digipost vil også kunne lagre Brukerens IP-adresse. En IP-adresse er et unikt nummer som tildeles de nettverksenhetene, f.eks. en datamaskin, som kommuniserer med hverandre over Internett. Brukerens IP-adresse vil kun bli benyttet til statistiske formål og til innsamling av demografisk informasjon i vid forstand, og vil derfor ikke kunne knyttes til Brukeren eller kunden.

Ovennevnte informasjon brukes til å gjøre de ulike tjenestene i Digipost mulig, å administrere og videreutvikle tjenesten, autentiseringsprosesser, diagnostisere problemer i Digipost og tilhørende systemer, å utvikle nye ideer og tjenester, samt å kommunisere med brukerne.

### 8.3 Bruk av fødselsnummer

For at Brukeren skal kunne logge seg på sin personlige Digipost-konto, må Brukeren benytte sitt fødselsnummer (11 siffer) samt et selvvalgt passord. For å få tilgang til Meddelelser hvor avsender har stilt høyere krav til sikkerhet må Brukeren logge på med sitt fødselsnummer og sin valgte autentiseringsløsning (BankID utsendt av hvilken som helst bank i Norge, eller annet tilsvarende sikkerhetsinstrument godkjent av Posten). Brukeren forplikter seg til å holde sine personlige opplysninger hemmelig for andre (jf. punkt 4.1 ovenfor). Posten er ikke ansvarlig for feil eller mangler med autentiseringsløsningen.

Digipost registrerer og oppbevarer Brukerens fødselsnummer i forbindelse med opprettelsen av Digipost-postkasse. Brukers fødselsnummer behandles utelukkende for autentisering av Brukeren og for å sikre at Brukeren er rett mottaker (identifisering) av Meddelelser fra offentlige myndigheter, virksomheter og organisasjoner som har tillatelse til å sende Meddelelser knyttet opp mot fødselsnummer som identifiseringsnøkkel.

Brukerens fødselsnummer vil ikke anvendes til andre formål enn Digipost, videreformidles eller utleveres med mindre den offentlige myndigheten, virksomheten eller organisasjonen har lovlig grunnlag for innhenting eller bruk av fødselsnummer, jf personopplysningsloven § 8. Fødselsnummeret videresendes elektronisk i de tilfeller hvor en via en link i Digipost kan komme til en annen nettside og automatisk logges på.

Digipost benytter Posten Norge AS' adresseregister for å kunne koble Brukeren opp mot en fysisk adresse. Endrer Brukeren adresse hos Posten Norge AS, vil den fysiske adressen Brukeren knyttes opp mot i Digipost automatisk oppdateres.

### 8.4 Utlevering av personopplysninger til tredjepart

Dersom det er en forutsetning for å sende, motta eller arkivere Meddelelser, eller utføre andre tjenester i Digipost, vil personopplysninger som er nødvendig for å utføre slik tjeneste bli utlevert til tredjepart.

Med unntak som følger av Vilkårene, vil ikke personopplysninger bli utlevert til tredjepart for kommersielt bruk. Posten deler informasjon som ikke er identifiserbar på personnivå med tredjeparter for å hjelpe til å bedre kunne forstå bruksmønster for ulike typer Meddelelser, tilbud, annonsering og annen tjenester/funksjonalitet knyttet til Digipost.

### 8.5 Informasjonssikkerhet og sikringstiltak

Posten plikter å gjennomføre de sikringstiltak som følger av personopplysningsloven §§ 13 og 14, personopplysningsforskriften av 15. desember 2000 nr. 1265 kapittel 2 og 3 og eventuelle andre krav fastsatt i lov eller av offentlig myndighet.

## 9 FEIL ELLER MANGLER VED DIGIPOST

### 9.1 Reklamasjon

Brukeren må gjøre Posten oppmerksom på feil eller mangel ved Digipost som medfører at Brukeren ikke får levert de tjenester Brukeren har krav på etter disse Vilkårene. Varsel må gis innen rimelig tid, og senest innen 10 dager, etter Brukeren oppdaget eller burde ha oppdaget feilen eller mangelen.

### 9.2 Avhjelp

Posten skal snarest mulig etter å ha blitt kjent med en slik feil eller mangel ved Digipost, iverksette tiltak for å rette feilen eller mangelen.

### 9.3 Prisavslag

Forekommer det feil eller mangel ved Digipost ved Brukerens bruk som Posten er ansvarlig for etter disse Vilkårene og som medfører at Brukeren ikke får levert de tjenester Brukeren har krav på, kan Brukeren kreve prisavslag i den grad Brukeren har betalt for bruk av Digipost/tjenester i Digipost. Brukeren vil i slike tilfeller normalt bli godskrevet et forholdsmessig prisavslag for den aktuelle tjenesten. Der den aktuelle tjenesten har uteblitt i sin helhet og dette skyldes forhold Digipost er ansvarlig for, vil Brukeren ha krav på tilbakebetaling av prisen som er betalt for tjenesten. Dersom Brukeren har vært forhindret fra å sende ut Meddelelser, har ikke Brukeren rett til prisavslag for disse Meddelelsene, men vil kunne ha rett til erstatning dersom vilkårene for dette er oppfylt.

### 9.4 Erstatning. Ansvarsbegrensning

Posten er ansvarlig for direkte tap som Brukeren påføres ved feil eller mangler ved Digipost som Posten er ansvarlig for etter disse Vilkårene, og som medfører at Brukeren ikke får levert de tjenester Brukeren har krav på etter disse Vilkårene, dersom dette skyldes grov uaktsomhet fra Posten side. Med direkte tap forstås nødvendige og dokumenterte merutgifter som Brukeren er påført som en følge av feilen eller mangelen.

Posten er ikke på noen måte ansvarlig for konsekvenstap eller indirekte tap som følge av slike feil eller mangler, med mindre tapet er forårsaket ved forsett fra Postens side. Som indirekte tap regnes blant annet: tap som følge av minsket eller bortfalt produksjon eller omsetning (driftsavbrudd), tap som følge av at tjenesten ikke kan nyttiggjøres som forutsatt (avsavn), tapt fortjeneste som følge av at en kontrakt med tredjemann faller bort eller ikke blir oppfylt eller tap som følge av ødelagte eller forringede data, eller andre uforutsette skader på grunn av mislighold eller feil i tjenesten.

Posten er imidlertid under enhver omstendighet ikke ansvarlig for at Meddelelser ikke kommer frem rettidig. Tjenestene er basert på at Brukeren selv sørger for å holde sin innloggingsinformasjon hemmelig. Posten har intet ansvar for de data som Brukeren sender eller mottar ved bruk av Digipost. Posten har intet ansvar for tap, skade eller annet i forbindelse med ødeleggelse av Brukerens data, avbrudd, ikke leverte data, feilaktig leverte data, nekting, fjerning eller sletting av Meddelelser i henhold til punkt 5, eller lignende. Posten kan heller ikke holdes ansvarlig dersom tredjeparter eller brukere av Digipost, bevisst eller ubevisst, skaffer seg adgang til Brukerens data, hindrer eller vanskeliggjør Brukerens bruk av Digipost.

Postens samlede erstatningsansvar overfor Brukeren er under enhver omstendighet begrenset til et beløp tilsvarende prisen for den leverte tjeneste, dog maksimalt kr 30 000,- for hvert skadetilfelle/hver ansvarsutløsende begivenhet. Dette gjelder ikke dersom Brukerens tap skyldes forsett fra Postens side. Beror Brukerens direkte tap på kontraktsmedhjelpere som Posten har engasjert for å utføre ytelsen overfor Brukeren, er Posten ansvarlig bare om også disse kontraktsmedhjelperne ville være ansvarlige etter ovennevnte på samme måte som Posten ville vært.

Digipost gir Brukeren mulighet til å overføre data fra mottatte fakturaer i Digipost til Brukerens nettbank for behandling der. Brukeren er selv ansvarlig for at informasjonen blir overført til nettbanken, at informasjonen er korrekt og at korrekt konto blir belastet til riktig tid.

### 9.5 Heving

Brukeren kan etter skriftlig varsel til Posten heve avtaleforholdet Brukeren har med Posten etter disse Vilkårene med umiddelbar virkning dersom det foreligger vesentlig mislighold fra Postens side. For gjennomføringen av hevingen gjelder punkt 15 annet avsnitt tilsvarende så langt den passer.

## 10 BRUKERENS MISLIGHOLD

### 10.1 Betalingsmislighold fra Brukeren

Ved betalingsmislighold kan Posten kreve forsinkelsesrente etter lov om renter ved forsinket betaling. I tillegg kan Posten pålegge de til enhver tid gjeldende lovbestemte gebyrer ved innkrevning av utestående betaling fra Brukeren. Ved mislighold av betaling anses ethvert utestående krav som forfalt.

### 10.2 Heving og stenging

Posten kan heve avtaleforholdet Posten har med Brukeren etter disse Vilkårene umiddelbart dersom det foreligger vesentlig mislighold fra Brukerens side. Ved heving skal Brukeren gis varsel om at adgangen til å sende og motta Meddelelser er deaktivert og at tilgangen til lagrede data vil opphøre etter 3 mnd. Som vesentlig mislighold regnes bl.a.at Brukeren har brukt Digipost til utsendelse av fakturaer eller markedsføringshenvendelser i næringsvirksomhet, betalingsmislighold, eller Brukeren bryter lov, forskrift eller myndighetsavgjørelse eller på annen måte misbruker Digipost eller informasjon eller data som er en del av Digipost. Det vises også til de Generelle betalingsbetingelsene for Posten Norge AS som kommer til anvendelse så langt de passer.

Posten har anledning til midlertidig å stenge tilgangen til Digipost (suspensjon) inntil undersøkelser eller avklaringer om Brukerens bruk av Digipost er gjennomført. Posten skal så langt mulig varsle Brukeren skriftlig ved e-post og/eller Meddelelse til Brukerens Digipost-postkasse før tilgangen til Digipost midlertidig stenges.

For gjennomføringen av hevingen gjelder punkt 15 annet avsnitt tilsvarende så langt den passer.

## 11 SKADELØSHOLDELSE

Brukeren skal holde Posten skadesløs i den utstrekning Posten mottar krav fra eller pålegges ansvar overfor tredjepart og kravet eller ansvaret er basert på Brukerens krenkelse eller medvirkning til krenkelse av andres lovbeskyttede rettigheter (inkludert men ikke begrenset til opphavsrett eller tilgrensende rettigheter, patent, varemerke, design, know-how eller bedriftshemmelighet), eller brudd på eller medvirkning til brudd på lov, forskrift eller myndighetsavgjørelse og/eller disse Vilkårene ved bruk av Digipost. Brukeren skal i slike tilfeller ha rett til å tre inn i kravet, eller i samarbeid med Posten gis anledning til å ivareta sine interesser som om kravet var rettet mot Brukeren selv. Dersom et slikt krav rettes mot Posten skal Brukeren dekke, foruten det direkte økonomiske tap, også utgifter til bistand for å håndtere kravet på en forsvarlig måte samt andre utgifter som står i en rimelig sammenheng med tredjeparts krav. Dersom Brukeren blir kjent med at krav vil bli reist mot Posten i forbindelse med Brukerens bruk av Digipost, skal Brukeren umiddelbart varsle Posten skriftlig.

## 12 FRITAKELSESGRUNNER (FORCE MAJEURE)

Posten er ikke ansvarlig for tap som skyldes lovinngrep eller administrative handlinger, inntruffet eller truende krig, opprør, borgerlige uroligheter, hærverk, sabotasje, terror, streik, lockout, boikott og blokade, uavhengig om det er Posten selv eller Postens organisasjon konflikten er rettet mot, eller iverksatt av, og uansett konfliktens årsak, herunder også når konflikten kun rammer deler av Postens funksjoner, samt brudd i edb-driften (herunder svikt i leveranser fra eksterne underleverandører) som skyldes ovenstående.

## 13 OVERDRAGELSER AV RETTIGHETER OG PLIKTER MV.

Posten kan fritt overdra sine rettigheter og plikter i henhold til avtaleforholdet etter disse Vilkårene mellom selskaper internt i Posten-konsernet. Rett til vederlag kan fritt overdras også utenfor Posten- konsernet.

Brukeren kan ikke overdra retten til å bruke Digipost siden denne retten er knyttet til vedkommende personlig. Brukeren har imidlertid anledning til å dele tilgangen til Brukerens Digipost-postkasse gjennom delingsfunksjonaliteten i løsningen.

Tjenestene i Digipost kan ikke selges, leies ut, eller på annen måte gjøres tilgjengelig for tredjepart, herunder ved at Brukeren utfører tjenester for tredjepart, verken mot vederlag eller gratis.

## 14 VARSEL

Med mindre annet fremgår uttrykkelig av disse Vilkårene skal varsel i forbindelse med avtaleforholdet etter disse Vilkårene skje skriftlig og sendes til følgende adresse:

Til Posten:

kundeservice@digipost.no eller

Posten Norge AS
Att: Digipost
Postboks 1500 Sentrum
0001 Oslo

Til Brukeren: Kundens Digipost-postkasse, den e-postadresse som Brukeren har oppgitt ved registrering eller den postadresse som Kunden er registrert med i Digipost

## 15 ORDINÆR OPPSIGELSE

Partene har gjensidig rett til å si opp avtaleforholdet etter disse Vilkårene med to ukers skriftlig varsel, uten nærmere begrunnelse, forutsatt at alle utestående forhold er gjort opp og at partene ikke har krav mot hverandre.

Ved opphør av avtalen ved oppsigelse vil Brukerens adgang til å sende og motta Meddelelser deaktiveres på opphørstidspunktet. Meddelelser som var sendt av avsender før opphørstidspunktet med utsatt levering vil likevel bli levert til Brukeren i Digipost inntil to uker etter opphørstidspunktet. Brukeren vil ha adgang til lagrede data i tre måneder etter opphørstidspunktet. I denne perioden vil også Brukeren ha mulighet til å overføre Meddelelser fra det offentlige til annen digital postkasse det offentlige har avtale med gjennom egen funksjonalitet for dette i Digipost. Deretter slettes lagrede data. Brukeren er selv ansvarlig for å ta kopi av alle data Brukeren ønsker å beholde etter opphørstidspunktet. Posten forbeholder seg retten til å beholde data som er nødvendig for oppfølging av kundeforholdet.

Dersom Brukerens Digipost-konto har vært inaktiv i mer enn 14 måneder, kan Posten deaktivere muligheten til å sende og motta Meddelelser hvis kontoen fortsatt er inaktiv 14 dager etter at Posten har sendt varsel om deaktivering.

Dersom Brukeren dør, vil Brukerens Digipost-konto og lagrede data slettes tre måneder etter Posten fikk beskjed om dødsfallet. De(n) som kan forplikte Brukeren må kontakte Digipost for å få tilgang til Brukerens digipost-konto innen sletting. Posten forbeholder seg retten til å beholde data som er nødvendig for oppfølging av kundeforholdet.

## 16 PRODUKT- OG BETALINGSVILKÅR FOR SIKKER LAGRING

Alle Meddelelser mottatt i Digipost blir lagret på sikre servere.

Gjennom Digipost får Brukeren mulighet til å lage et personlig, sikkert digitalt arkiv hvor Brukeren kan overføre og lagre digitale filer til sikre servere, og som gir Brukeren tilgang til filene via Internett. Digipost tilbyr en gitt mengde lagringsplass gratis. Den til enhver tid tilgjengelige mengden gratis lagringsplass er spesifisert på digipost.no.

Brukere som ønsker mer lagringsplass enn det Digipost tilbyr gratis, kan betale for mer plass. Digipost tilbyr flere nivåer med ulik lagringskapasitet. Brukeren kan når som helst oppgradere fra Digipost sin gratistjeneste til et av Digipost sine produkter for økt lagringskapasitet. Den økte lagringskapasiteten vil umiddelbart bli tilgjengelig etter utført betaling.

Digipost sin lagringstjeneste er et løpende abonnement med automatisk fornyelse. Brukeren bestiller og betaler forskuddsbasert for abonnementet frem til abonnementsperioden for det aktuelle abonnement utløper. Abonnementet fornyes deretter automatisk, og Brukerens bankkort/konto vil bli belastet på nytt ved periodens slutt inntil brukeren selv velger å stoppe eller endre abonnementet. Digipost sine abonnement og priser finnes på www.digipost.no.

Kjøp av lagring gir Brukeren mulighet for å laste opp og lagre dokumenter opp til produktets øvre lagringsgrense. Beløpet som belastes vil ta utgangspunkt i valgt produkt og er uavhengig av om faktisk benyttet lagringsplass er lavere enn den øvre lagringsgrensen og uavhengig av om et rimeligere abonnement kunne vært valgt.

Brukeren har mulighet til å administrere sitt abonnement under personlige innstillinger på digipost.no. Her vil brukeren også få oversikt over aktivt abonnement, tidligere abonnementer og tidligere betalinger/trekk.

Brukeren kan til enhver tid oppgradere eller nedgradere sitt abonnement. For å kunne nedgradere gjeldende abonnement må Brukeren først sørge for at benyttet lagringsplass er under maksimal lagringsgrense. Endringene vil tre i kraft umiddelbart. Digipost refunderer ikke penger for abonnement som er endret før abonnementsperioden er avsluttet.

Ved mislighold vil Digipost kunne sperre utvalgt funksjonalitet og tilgang for Brukeren. Dersom betaling av abonnement ikke kan gjennomføres, for eksempel ved at registrert kort har gått ut eller at det ikke er dekning på konto, vil Digipost stenge for at Brukeren kan laste opp nye dokumenter og sende brev gjennom Digipost. Digipost vil også kunne sperre for brukerens tilgang dersom tjenesten misbrukes eller benyttes på en måte som strider mot norsk lov. For øvrig vises det til punkt 10.

## 17 JURISDIKSJON OG VERNETING

Kontrakten er underlagt og skal tolkes i samsvar med norsk rett. Tvister mellom Posten og Brukeren skal søkes løst i minnelighet. Dersom det ikke lar seg gjøre, kan hver av partene bringe tvisten inn for de ordinære domstoler i samsvar med tvistelovens regler vedrørende verneting.

Vilkårene trer i kraft den 8. desember 2015
